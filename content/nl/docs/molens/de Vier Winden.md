---
date: 2019-12-15
plaats: "Monster"
naam: "de Vier Winden"
title: "de Vier Winden"
afbeelding: "/images/bestaandemolens/de Vier Winden.jpg"
tags: ["molens", "Monster"]
---

Aan de Molenweg op de hoek met de Haagweg staat sinds jaar en dag de uit
1882 daterende korenmolen van Monster. Lang voor 1882 stond hier op
dezelfde plaats een molen. Op 17 september 1311 gaf de eigenaar van die
molen, Diederic van der Wale, de molen met het windrecht te Voswijk aan
zijn  neef Jan I van Polanen in leen. De exploitatie van de korenmolen,
met het daaraan verbonden windrecht, was voor Jan I van Polanen een
grote inkomstenbron: iedereen in het toen grote ambacht Monster was
namelijk verplicht zijn graan op deze molen te laten malen.Toen de
bezittingen van de Polanens in 1404 op de graven van Nassau overgingen,
waren zij het die de molen  in achterleen uitgaven tegen bedragen die
varieerden van 50 tot 100 pond per jaar. Omstreeks 1600 had de graaf van
Aremberg de molen in leen van Prins Maurits, daarna Mr. Johan van Hoof,
die op 23 mei 1620 de molen overdroeg aan Gerrit Janszoon. Prins Maurits
ging akkoord met deze overdracht, waarna Gerrit Janszoon zich Gerrit
Janszoon van Voswijk ging noemen. In 1676 bleek Cornelis Corneliszoon
van Veen de molenaar te zijn. Zijn weduwe gebruikte de molen nog in
1695, maar omstreeks 1700 kwam  Hendrik Holierhoek Pleunzoon op de
molen, in 1747 opgevolgd door Teunis van der Knijff. Daarna was Cornelis
Kouwenhoven molenaar en vervolgens Jeremias Kouwenhoven, die de molen op
7 mei overdroeg aan Huybert Burgersdijk, een molenaarszoon uit 's
S-Gravenzande. Uit de oude verpondingboeken blijkt dat de molen als
belastingobject ook belangrijk was. In 1610 werd de molen aangeslagen
voor 63 gulden en 5 stuivers, naar huidige maatstaven een flink bedrag.
In 1622 was dit 83 gulden en tien stuivers. Enkele jaren later werd dit
bedrag verlaagd tot 66 gulden en in 1635 werd dit zelfs 41 gulden en 10
stuivers. De "Gouden eeuw" was voor de Monsterse molenaar dus niet zo'n
gouden periode. In 1695 werd de molen weer aangeslagen voor 91 gulden en
10 stuivers;  Met de Monsterse economie ging het toen weer wat beter,
met name door de opkomst van de tuinbouw en doordat de 'ontvolking' tot
staan was gebracht. In de twintigste eeuw leed de molen een kwijnend
bestaan. de eigenaar de heer H.J. t Hoen diende in de jaren 1930 en 1931
een eis tot schadevergoeding in bij de gemeente, omdat bij de molen een
woonwijk was gebouwd en hij naar zijn mening werd belemmerd in zijn
windrecht. Het protest leidde tot niets, waarna 't Hoen de molen
verkocht aan de gebroeders Langeveld te Loosduinen. Zij stelden de molen
buiten gebruik en verkochten die met de bijbehorende gebouwen in 1957
aan de gemeente Monster. Na verschillende restauraties is de molen weer
regelmatig in bedrijf. Vanaf 1983 wordt hij bemalen door leden van het
Gilde van Vrijwillige molenaars.  
