---
date: 2019-10-06
title: "de Roos"
#description: "Molen de Roos in Delft"
author: Herman Polderman
---

Molen "De Roos" is de laatst overgebleven molen van de 15 die er ooit op
de stadswallen hebben gestaan. In de onmiddellijke nabijheid van de
molen bevindt zich nog een waltoren. De eerste vermelding van een molen,
toen "Gasthuismolen" geheten, op de huidige plaats dateert uit 1352.
Voor 1679 is deze molen omgewaaid, want in 1679 krijgt Floris van
Mierop, molenaar van Roosmolen op de Oostenrijkse Toren aan de Aschvest
toestemming zijn molen te verplaatsen naar de plaats van de omgewaaide
Gasthuismolen. Hij moest hiervoor een regeling treffen met de eigenaren
van de oude stenen voet (de nog bestaande zeskante onderbouw). Wanneer
de molen in zijn huidige vorm is gebouwd, is niet bekend. Het
aangrenzende huis is in 1727 tegen de stenen voet van de molen
aangebouwd. Daarom moet de molen van voor 1727 dateren. In 1926 dreigt
het doek voor de molen te vallen. Gelukkig wordt de sloop voorkomen
doordat op 17 december de Vereniging "De Hollandse Molen" de molen
koopt, met steun van de gemeente Delft en 223 andere belangstellende,
Sinds 1928 werd de molen verhuurd aan de familie De Vreede die er een
winkel in diervoeders en meelproducten had tot 1 januari 2014 Het
bedrijf is daarna verhuist naar de Wateringsevest 26A te Delft.
http://www.molenderoos.nl/ In de jaren dat de familie de Vreede huurder
was van de molen hebben zij zich mede ingezet tot behoud van dit
prachtige monument. In 1929 ontstaan er problemen met de fundering: door
het deels afgraven van de stadswallen zakt de molen scheef en moet zelfs
gestut worden tegen omvallen. Daardoor is het nodig om een deel van de
woning aan de noordzijde af te breken. In 1930 krijgt de molen een
nieuwe fundering; kosten f 10.000,-. In 1931 wordt aan de noordzijde een
nieuw pakhuis opgetrokken. In 1942 wordt de woning gerestaureerd,
waarvoor de leden van de Vereniging "De Hollandse Molen" ondanks de
oorlog f 2000,- bijeen te brengen. In 1961 wordt het wiekenkruis van de
molen verwijderd vanwege de slechte staat. In 1964 volgt een restauratie
waarbij o.a. de roeden worden vervangen. Vanaf het begin van de
zeventiger jaren wordt er door de toenmalige huurder N. de Vreede met
behulp van diverse vrijwilligers weer regelmatig gemalen. In 1993 komt
hieraan een einde. De molen krijgt een draaiverbod vanwege de slechte
toestand van de kap. In de nacht van 14 op 15 februari 1984 wordt het
wiekenkruis om veiligheidsredenen verwijderd. In 1986 wordt in Delft
Stichting "Molen de Roos" opgericht om extra geld in te zamelen, omdat
de restauratie door allerlei problemen financieel niet rond te krijgen
is. In drie jaar tijd wordt meer dan f 200.000,- bijeen gebracht. Op 16
november begint men 's nachts met het afnemen van de kap. Deze
restauratie wordt de meest ingrijpende die de molen en het woonhuis ooit
hebben ondergaan. Het meest spectaculaire wordt het rechtzetten van de
molen, die ondanks de nieuwe fundering van 1930, nog steeds behoorlijk
scheef staat. Hiervoor wordt de ronde stenen bovenbouw net onder de
stelling losgemaakt van de zeskante voet. Met oliedrukvijzels wordt de
bovenbouw aan de noordzijde 51 cm omhoog gebracht. Verder worden de
stelling, kap,roeden, staart en schoren, maalstenen, bovenwiel en
spoorwiel vernieuwd. Ook het metselwerk krijgt een grondige opknapbeurt.
Van de woning wordt het dak deels vernieuwd, enkele kozijnen vervangen
en het metselwerk hersteld. Op 28 september 1990 wordt de molen
feestelijk geopend door ZKH Prins Claus, met assistentie van Meta
Pekelharing, de jongste donateur van Stichting "Molen de Roos". Sinds
die tijd is de molen weer regelmatig op vrijwillige basis in bedrijf. Op
de tweede zolder bevindt zich de permanente tentoonstelling "Delftse
windmolens". Inmiddels staat de molen inclusief woonhuis boven op het
tunneldak waar de trein in de loop van 2015 doorheen gaat rijden. In de
loop van 2014 komt er een nieuwe huurder in de molen. Het is een Delftse
ondernemer die streekproducten verkoopt. Neem alvast een kijkje op zijn
website wat er allemaal mogelijk is. Website: http://www.ambachtdelft.nl
Ook is er een nieuwe website van molen de Roos gelanceerd:

eigen website: http://www.delftsemolen.nl

molendatabase: https://www.molendatabase.nl/nederland/molen.php?nummer=959
