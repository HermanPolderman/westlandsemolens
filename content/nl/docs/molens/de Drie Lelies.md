---
date: 2017-04-09T10:58:08-04:00
plaats: "Maasland"
naam: "de Drie Lelies"
title: "de Drie Lelies"
afbeelding: "/images/bestaandemolens/de Drie Lelies.jpg"
tags: ["molens", "Maasland"]
---
{{< molenheader site=https://www.molendedrielelies.nl ansicht="de-drie-lelies" nr=1052 >}}


Sedert ruim twee eeuwen vormt de ronde stenen korenmolen "De Drie
Lelies" samen met poldermolen "De Dijkmolen" een uniek molenduo aan de
Molenweg ten noorden van het dorp Maasland. Eigenlijk was het een
molentrio, want tot 1893 stond schuin tegenover "De Dijkmolen"  de
poldermolen van de Commandeurspolder. Boven de toegangsdeur aan de
wegzijde van  "De Drie Lelies" zit een prachtige gevelsteen. Deze toont
een wapenschild met drie gestyleerde lelies met daaronder de tekst

   DEN EERSTE STEEN GELEYT OP DEN 4 MEY DOOR
   TEUNTJE VAN DER LELY A: V:D: LELY ANNO
   1767

Het voornaamste werk van deze molen was het malen van veevoer voor de
veeteelt in de omliggende landerijen. Langzamerhand raakte door diverse 
oorzaken de molen meer en meer buiten bedrijf, zodat in de vijftiger en
zestiger jaren, de molen alleen nog als pakhuis gebruikt werd. In die
tijd was de molen eigendom van de molenaarsfamilie Roels. De molen kwam
langzamerhand zodanig in verval, dat een grote restauratie noodzakelijk
werd. Om die reden ging molenmaker H. van der Loo uit Kethel in de jaren
1972 - 1974 aan de slag om de molen weer maalvaardig op te leveren.
Uitwendig waren de grootste klussen het volledig herstellen van het
muurwerk, dat voornamelijk aan de regenzijde zeer slecht was, het
vernieuwen van het wiekenkruis en het steken van een nieuwe staart. Ook
verdwenen bij deze gelegenheid de gietijzeren ramen, die niet origineel
waren : die ramen werden weer vervangen door de oorspronkelijke houten
raamkozijnen, terwijl ook inwendig nog het nodige gebeurde. In die
periode ging de molen weer terug naar de nazaten van de bouwheer van de
molen, de familie van der Lely. In de eerste jaren na de restauratie was
de molen dan ook weer regelmatig in bedrijf te zien. Het was de van
oorsprong uit Groningen afkomstige mulder L. Noordhof, die de molen voor
het malen van tarwemeel had ingericht en met deze molen weer een klein
bedrijfje wilde opstarten. Door diverse omstandigheden en na het
overlijden van deze energieke  molenaar in 1985, kwamen aan deze
activiteiten een einde en staat de molen stil en raakte weer ernstig in
verval. De molen is nadat hij ging draaien tijdens de hevige storm  van
27 oktober 2002 geheel van het hekwerk staart en schoren ontdaan. De
algehele restauratie is in september 2006 van start gegaan De molen is
inmiddels gerestaureerd en draait weer.

