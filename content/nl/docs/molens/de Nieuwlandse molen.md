---
date: 2017-04-09T10:58:08-04:00
plaats: "Hoek van Holland"
naam: "de Nieuwlandse molen"
title: "de Nieuwlandse molen"
afbeelding: "/images/bestaandemolens/de Nieuwlandse molen.jpg"
tags: ["molens", "Hoek van Holland"]
---
{{< molenheader ansicht="de-nieuwlandse-molen" nr=991 >}}

Op 16 juni 1580 werd door de Staten van Holland en West-Friesland aan de
ingelanden van het Nieuwland en Noordland vergunning verleend tot het
bouwen van een achtkante watermolen. De aannemer was Ocker Screvelse,
houtkoper te Dordrecht. Uit de algemene rekening van het Nieuwland over
1584 blijkt dat in dat jaar de laatste termijn van f 300,- is betaald.
Misschien heeft men om die reden het jaartal 1584 en niet het
bouwjaar1580 op de  baard aangebracht. De molen, van het type
grondzeiler, was oorspronkelijk gebouwd als binnenkruier en later
omgebouwd tot de huidige bovenkruier. Aan de molen, een van de oudste
nog werkende poldermolens van Nederland, is in de loop van de tijd het
nodige aan gewijzigd en gerepareerd. In 1947 werd de capaciteit vergroot
door het aanbrengen van een open schroefpomp (centrifugaalpomp) in de
molen. Deze pomp kon zowel door windkracht als door een elektromotor
aangedreven worden. Om montage van de pomp mogelijk te maken moest het
scheprad worden gesloopt en werd  waarschijnlijk ook de woning
uitgebroken. In 1962 werd door het plaatsen van een vijzel de huidige
capaciteit van 70 m3 p/min bereikt.  De vijzel kan zowel op windkracht
als door een elektromotor aangedreven worden. De centrifugaalpomp bleef
wel gehandhaafd en werd af en toe gebruikt als er extra bemaling nodig
was. In 1975/1976 werd een vrij grote restauratie uitgevoerd waarbij de
rietbedekking van de romp alsmede de kap en het wiekenkruis totaal
vernieuwd werden. De molen bemaalt de gecombineerde polders Nieuwland en
Noordland met een totale oppervlakte van ca.450 ha.

In Delflands Keur is bepaald dat in verband met het windrechtniet hoger
gebouwd mag worden dan 2.50 m., gemeten vanaf de onderkant van de wiek
in de laagste stand en dit over een afstand van 375 meter. In 1985
verzocht de Stichting Verbetering Tuinbouwstructuur Westland aan
Delfland voor de ontwikkeling van glastuinbouw toe tot vlak bij de
molen. Dit hield in dat de molen verhoogd moest worden. De afdeling
molenzaken van de Provincie Zuid-Holland ontwierp een plan waar ook
Monumentenzorg mee akkoord kon gaan. De voorkeur ging uit naar een
stellingmolen met een hoogte van de balie op ca. 5,50 m. Een geringe
hoogte zou afbreuk doen  aan onder  andere visuele aspecten en daarmee
aan de waarde van de molen als monument. Monumentenzorg eiste dat de
stellingmolen moest voldoen aan de geldende normen voor dat molentype.
De molen is in 1988 totaal 5,60 m verhoogd en werd hiermee de tweede
poldermolen in Zuid-Holland met een stelling (de andere is de
Haastrechtse molen). Tevens is de centrifugaalpomp verwijderd en de
pompkoker volgestort met zand. De verhoging is uitgevoerd door
molenmakersbedrijf Verbij uit Hoogmade. De fam. Van der Knijff was
generaties lang molenaar op de Nieuwlandse molen die in de volksmond de
molen van Knijff wordt genoemd

molendatabase: https://www.molendatabase.nl/nederland/molen.php?nummer=991