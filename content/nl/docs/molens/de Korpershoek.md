---
date: 2019-12-15
plaats: "Schipluiden"
naam: "de Korpershoek"
title: "de Korpershoek"
afbeelding: "/images/bestaandemolens/de Korpershoek.jpg"
tags: ["molens", "Schipluiden", "de Korpershoek"]
---
{{< molenheader ansicht="de-korpershoek" nr=1110 voorganger="schipluiden/de-korpershoek">}}

Ten westen van het dorp Schipluiden staat al sinds eeuwen een
korenmolen, want al in 1541 wordt melding gemaakt van een korenmolen op
deze plaats. De molen dankt zijn naam aan de karpers die op deze plek
paaien en kuit schieten. De plaats waar de molen staat was dermate
klein, dat de molenaar in 1622 aan het Hoogheemraadschap van Delfland
toestemming vraagt om de werf te mogen vergroten. Hierna word in 1625
een nieuwe molen gebouwd. De molen draaide tot juli 1865, want op de
21ste van deze maand werd hij door de bliksem getroffen en verbrandde
geheel. De molen werd mogelijk herbouwd met gebruikmaking van een
Berkelse poldermolen en deze herbouwde molen onderging het zelfde lot
als zijn voorganger : op 2 februari 1945 is ook deze molen in brand
geraakt. Omdat men de molen terug wilde, werd er al in maart 1945 een
comité opgericht om tot herbouw te komen. Na enig zoeken kwam men in
Leimuiden terecht bij korenmolen "De Jonge Pieter" uit 1772 die buiten
bedrijf was en al enigszins tekenen van verval begon te vertonen. Omdat
het comité geen rechtsgeldende bevoegdheden had werd dit omgevormd tot
een stichting. Daarna kon molenmaker van der Loo uit Kethel (Schiedam)
een begin maken met de sloop van de Leimuidense molen. De onderdelen
werden per schip naar Schipluiden vervoerd en zo vond op 13 mei 1950 de
eerste steenlegging plaats. Op zaterdag 10 november 1951, werd de
herbouw afgesloten met een feestelijke opening, waarbij de molen weer in
gebruik kon worden gesteld door Mr. R. Hotke, waarnemend hoofd van de
afdeling Oudheidkunde en Natuurbescherming van het Ministerie van
onderwijs, Kunst en Wetenschappen. Molenaar de Willigen, later opgevolgd
door van Leeuwen, maalde hoofdzakelijk veevoeder. Eind jaren tachtig
bleek dat de molen een restauratie nodig had, ondanks dat er toch
voldoende onderhoudswerk aan gepleegd werd. Zo werden de roeden en het
staartwerk slecht, het halslager en de stopping werd steeds verder naar
buiten gedrukt en besloten werd om de molen half 1990 stil te zetten. In
januari 1991 ging een grote restauratie van start, molenmaker Verbij uit
Hoogmade vernieuwde de roeden, staartwerk en de windpeluw. Door van
Leeuwen werd op 31 mei 1991 een feestelijke opening georganiseerd,
waarbij de molen door burgemeester drs. Waayer weer in gebruik werd
gesteld. Daags daarna werd een open dag gehouden voor de Schipluidense
bevolking, waar grote belangstelling voor was. De molen is een pronkstuk
voor het dorp Schipluiden en het is te hopen dat de molen tot in lengte
van jaren malende/draaiende te zien zal zijn.         
