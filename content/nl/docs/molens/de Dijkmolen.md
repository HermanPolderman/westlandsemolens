---
date: 2017-04-09T10:58:08-04:00
plaats: "Maasland"
naam: "de Dijkmolen"
title: "de Dijkmolen"
afbeelding: "/images/bestaandemolens/de Dijkmolen.jpg"
tags: ["molens", "Maasland"]
---

In 1391 wordt de Ommedijkse polder, die later Dijkpolder zou worden
genoemd, bedijkt. Voor de bemaling van deze polder werd een molen
gebouwd, die tot 1606 "Kostverloren" werd genoemd. In 1611 is dit
veranderd in "Dijkmolen". Ingrijpend herstel vond plaats in de jaren
1642 en 1653. Nadat in 1670 nogmaals een grote restauratie aan de molen
heeft plaatsgehad, is de molen in 1718 door de huidige vervangen. De uit
1879 daterende wateras is afkomstig van de molen van de
"Aalkeetbinnenpolder". De molen is in de jaren 1934-1959 verdekkerd
geweest en daarna weer uitgerust met "oud Hollands tuig" Ook in 1968
vonden herstelwerkzaamheden plaats: de romp werd van nieuw riet voorzien
en het woongedeelte verbouwd. In 1982 zijn de uit resp. 1876 en 1879
stammende "potroeden"vervangen door twee gelaste stalen roeden. De oude
roeden bleken overigens uit twee buitenroeden te bestaan. Ook in de kap
is in 1985 het nodige vervangen. Zo zijn de voeghouten, de busbalk,
penbalk, windpeluw en voorkeuvelens vernieuwd. Nieuwe staven van pokhout
zijn in 1987 in het bovenschijf aangebracht. Staartbalk en de lange
spruit dateren van 1990. Op 19 februari 1993 tijdens een bui sloeg het
zeil dermate hard tegen de hekkens, dat de bovenste 19 heklatten
afbraken en een aantal ervan over de  Molenweg en de Zuidgaag vlogen  en
er zelfs een paar in de Commandeurspolder in het weiland stonden. Dit
had tot gevolg dat binnenroede in 1993 en de buitenroede in 1994 opnieuw
opgehekt werden. De veldmuren van de molen zijn in 1995 ontdaan van de
witte kalklaag, uitgehakt/geslepen, en opnieuw gevoegd.

Onder de kalklaag kwamen zulke mooie ijsselsteentjes te voorschijn dat
de muur niet meer is gewit. In mei 1996 zijn aan de regenzijde vier
nieuwe kuipstukken aangebracht en tevens de koppen van vier
achtkantstijlen, welke behoorlijk ingerot waren, uitgehakt en
aangestort. Ook in 1997 werd er aan de molen gewerkt: dit betrof het
vervangen van de korte spruit en drie van de vier schoren. De afgelopen
jaren is er ook weer regelmatig onderhoud uitgevoerd: er is een nieuwe
voering voor de vang aangebracht, het achtkant is van een nieuwe laag
riet voorzien (over de oude laag),  In 2004 is er op het bovenwiel een
nieuwe velg en een nieuwe gang kammen aangebracht. Tevens zijn de staven
in het onderschijfloop gedraaid. Voor de komende tijd staat het
restaureren van het metselwerk van de waterlopen en krimpmuren en het
vervangen van het scheprad op het programma. De molen wordt bewoont door
de molenaar en zijn gezin en doet nog dienst als hulpgemaal van de
Dijkpolder.
