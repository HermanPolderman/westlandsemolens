---
date: 2019-12-15
plaats: "Monster"
naam: "de molen van 's-Gravenzande"
title: "de molen van 's-Gravenzande"
afbeelding: "/images/bestaandemolens/de molen van 's-Gravenzande.jpg"
tags: ["molens", "Monster"]
---

Reeds in 1318 kende de stad s-Gravenzande 2 korenmolens: "De Voormolen",
die in de omgeving van het huidige zuidwind heeft gestaan en in de tijd
van de reformatie werd verwoest en "De Achtermolen", die al in 1270
bestond en gelegen was aan het einde van de huidige Molenstraat. In de
vorige eeuw heette een opvolger van deze laatste molen "De Fortuin".
Deze brandde in 1879 af, toen de molenaar bezig was met het smeren van
het gangwerk met bijenwas. Deze molen werd niet meer herbouwd. Mogelijk
werd hierna, om toch te kunnen malen, het maalderijgebouwtje aan de
Naaldwijkse weg gesticht, waarin een stoommachine lag die twee koppels
stenen aan kon drijven. De molenaar was Luiendijk en daarvoor was een
zekere Schuddebeurs eigenaar. In 1903 kocht de vanuit Sliedrecht
afkomstige Nijs Maat, de opa van de laatste eigenaar Nijs Maat, de
stoommaalderij aan. in 1908 werd vergunning aangevraagd voor het bouwen
van een "windbaliemolen" naast de bestaande maalderij. Voor
molenbegrippen is de molen dus nog niet erg oud. Geheel in het teken van
deze tijd, gebruikte men hiervoor geen nieuwe molen, maar een tweede
hands houten achtkante molen. Deze molen was oorspronkelijk een
poldermolen van de polder "Kerk en Zanen" te Alphen aan de Rijn, die
daar in 1869 gebouwd was en door stoombemaling overbodig geworden. Nijs
Maat liet de molen hier plaatsen op een nieuw gemetselde achtkante, ruim
zes meter hoge stenen onderbouw. De molen werd ingericht als korenmolen
met drie koppels stenen, twee zgn. "mestingstenen" om veevoer te kunnen
malen en een voor tarwemeel. Op 4 februari 1909 was de molen
maalvaardig, want op het zware spoorwiel staat met potlood geschreven:
"De eerste steen gebild den 4 de februari 1909 door L.H. Degenhart van
Wateringen". Deze was destijds molenaarsknecht bij David Hoek op de
korenmolen "Windlust" in Wateringen en stond bekend als een zeer kundig
scherper van molenstenen. Toen de molen eenmaal maalvaardig was, is men
zoveel mogelijk met de wind gaan malen. De bouwprijs van f 6000,- was
dan ook binnen vijf jaar terug verdiend.             
Zo verrees dus "de molen van Maat", zoals hij door de plaatselijke bevolking werd genoemd.
Nijs Maat maalde veelal in de maalderij en de molenaarsknecht Piet
Verhagen maalde met de molen. In de maalderij was inmiddels in 1915 de
stoommachine vervangen door een oliemotor, die twee koppels
mestingsstenen kon aandrijven. Aanvankelijk werd het lijf met zinken
golfplaten bekleed. Dit beviel niet, waarna er een leien bedekking werd
aangebracht, iets wat maar zelden bij molens voorkwam. In de Tweede
Wereldoorlog werd in werd in de molen een mengketel bijgeplaatst, die
aanvankelijk door de wind en later door een elektromotor werd
aangedreven. Later werd één van de koppels voerstenen ingericht als een
elektrisch gedreven tarwekoppel en de andere verdween geheel om plaats
te maken voor een graansilo. Met het overgebleven windgedreven koppel
tarwestenen, bleef de molen nog in bedrijf tot half  zestiger jaren.
Toen kwam de molen stil te staan en raakte in verval. Het duurde tot
1977 eer de molen uitwendig gerestaureerd werd. Het molenlijf werd flink
onderhanden genomen, er kwam een nieuwe balie en een nieuw wiekenkruis
uitgerust met het systeem Fauël.  Zo kwam de molen weer regelmatig in
bedrijf tot 1989. Uitwendig was de molen piekfijn in orde, doch inwendig
begon er steeds meer aan te mankeren. Om die reden kon er vanaf die tijd
ook niet meer met de wind gemalen worden. Thans is de molen eigendom van
 stichting de s-Gravenzande Korenmolen en is de molen in 2002 weer
geheel maalvaardig gerestaureerd zodat dit belangrijke
cultuurhistorische monument voor s-Gravenzande bewaard zal blijven voor
de toekomst. In 2012 heeft met het in slechte staat verkerende
wiekenkruis weer vervangen. Er zitten nu gelaste en verzinkte deelbare
roeden van de firma Vaags uit Aalten in. Door een ongeval op 6 februari
2014 is het wiekenkruis met deelbare roeden verloren gegaan. 
Hierna zijn ondeelbare roeden terug geplaatst.

eigen website: https://www.molenvansgravenzande.nl

molendatabase: https://www.molendatabase.nl/nederland/molen.php?nummer=937