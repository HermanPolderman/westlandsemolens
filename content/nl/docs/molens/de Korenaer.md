---
date: 2017-04-09T10:58:08-04:00
plaats: "Loosduinen"
naam: "de Korenaer"
title: "de Korenaer"
afbeelding: "/images/bestaandemolens/de Korenaer.jpg"
tags: ["molens", "Loosduinen"]
---

Wanneer Loosduinen precies een korenmolen heeft gekregen is niet bekend.
Maar de abdij bezat een korenmolen. Deze molen is in 1569 gesloopt, tot
treurnis van de Loosduiners, die hun graan nu in het Westland moesten
laten malen. Omdat de Loosduiners klaagden over het verlies van hun
molen, liet Prins Maurits in 1595 een nieuwe bouwen. Toen de
"Maurits-molen" werd gebouwd, was hij geheel van hout. In 1720 woedde
een zware storm waarbij het houten bovengedeelte geheel vernield werd.
De herbouw werd meteen ter hand genomen. Het sluitsteentje boven de
ingang herinnert aan  deze herbouw : op dat steentje staat het jaartal
1721. De stenen onderbouw dateert dus nog van de eerste molen uit 1595.
Tijdens de Franse tijd (1798) werden alle adellijke bezittingen
nationaal bezit, dus ook de molen. Tenslotte werd in 1812 de molen weer
particulier bezit  Er werd sinds die tijd regelmatig van eigenaar
gewisseld. Toen in 1925 de laatste particuliere eigenaar er over dacht
de molen te laten slopen (de noodzakelijke restauratie koste veel geld)
greep de gemeente Den Haag in. Ze kocht de molen voor f 19.500-. en liet
de molen restaureren.  Bij die koop in 1925 verwierf de gemeente het
bijbehorende windrecht, wat inhoud dat er geen hoogbouw in de directe
omgeving van de molen mocht verrijzen. Omstreeks 1956-1957 is de molen
ook gerestaureerd, waarbij o.a. een nieuwe stelling werd aangebracht.
Verder was er de verplichting de molen 52 maal per jaar te laten
draaien. Den Haag breidde steeds meer uit wat tot gevolg had, dat
normaal functioneren niet meer mogelijk was. In 1980 vond een grote
restauratie plaats, waarbij o.a. de bovenas werd vernieuwd. Een aantal
jaren later werd een vrijwillig molenaar aangesteld, die de molen
regelmatig in bedrijf stelt.

