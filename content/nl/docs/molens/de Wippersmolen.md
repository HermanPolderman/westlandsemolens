---
date: 2017-04-09T10:58:08-04:00
plaats: "Maassluis"
naam: "de Wippersmolen"
title: "de Wippersmolen"
afbeelding: "/images/bestaandemolens/de Wippersmolen.jpg"
tags: ["molens", "Maassluis"]
---

Op 9 November 1725 vond er een ingelandenvergadering plaats aan het
"Huis ter Lucht"  te Maasland, aangaande de bouw van een nieuwe stenen
watermolen op de plaats waar in 1725 een wipwatermolen stond. Met
algemene stemmen werd besloten een nieuwe molen te bouwen,
waarschijnlijk omdat de oude bouwvallig was. Op 20 mei 1726 werd de
eerste steen gelegd door Dirk Pieterse Koster, oud 8 jaar en 35 dagen.
De bouwkosten bedroegen f 2868,90 en 14 penningen. De molen is
waarschijnlijk naast het scheprad van de oude molen gebouwd, omdat het
scheprad aan de buitenkant zat. In 1898 is er een woning naast de molen
gebouwd en in 1908 is deze vergroot. In 1926 is het gaande werk uit de
molen gesloopt en werd een A.E.G. 1cilndermotor met centrifugaalpomp
geplaatst. Deze motor heeft tot 1961 dienst gedaan en is toen vervangen
door een moderne 3-cilinder Deutzmotor. Tijdens een storm in de zomer
van1936 is een roede gebroken en verwijderd. In 1938 wilde men de molen
verder onttakelen. Er is toen een comité opgericht om de molen te
behouden. Het lukte het comité voldoende geld bijeen te brengen, zodat
molenmaker D. Ottevanger uit Moerkapelle de molen kon restaureren. In
1958 brak echter de andere roede, maar door geld van o.a. het
polderbestuur en een aantal overheidsinstellingen kon molenmaker Van der
Loo uit Kethel (Schiedam) met het herstel beginnen. In 1972 is de molen
eigendom geworden van de gemeente Maassluis voor het symbolische bedrag
van f 1,-. De gemeente heeft de molen in 1974 laten restaureren door
molenmaker Verbij uit Hoogmade. Op 26 oktober 1990 vond in het
gemeenlandshuis te Maassluis de overdracht plaats van de molen van de
gemeente Maassluis   naar het Hoogheemraadschap van Delfland. Deze
overdracht ging ook voor f 1,-. Delfland kreeg van de gemeente een gift
om het achterstallig onderhoud weg te werken. In de jaren daarna werden
de roeden opnieuw opgehekt en de hele molen geschilderd, zodat molen in
goede staat verkeert en regelmatig draaiend te zien is.

molendatabase: https://www.molendatabase.nl/nederland/molen.php?nummer=1055