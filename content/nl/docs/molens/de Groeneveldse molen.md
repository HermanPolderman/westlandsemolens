---
date: 2019-12-15
plaats: "Schipluiden"
naam: "de Groeneveldse molen"
title: "de Groeneveldse molen"
afbeelding: "/images/bestaandemolens/de Groeneveldse molen.jpg"
tags: ["molens", "Schipluiden",]
---

Wanneer de polder een eigen windmolen kreeg is niet bekend. Wel staat
vast dat in 1445 in de "Oude Lierpolder" een watermolen werd gebouwd,
die ook het water van de Groeneveldse polder mee moest nemen. Dit
omvangrijke gebied was voor een molen te veel, dus werd er in ongeveer
1450 besloten voor de Groeneveldse polder een eigen molen te bouwen. Dit
was een wipwatermolen. In 1620 bleek die molen in slechte staat te
verkeren. Voor een nieuwe molen was geen geld, maar er werden
verschillende reparaties uitgevoerd. Tenslotte werd de molen omstreeks
16 augustus 1719 getroffen door de bliksem, en brandde geheel af. Al op
18 augustus 1719 vond de aanbesteding van de nieuw te bouwen molen
plaats in het rechthuis van 't Woudt. De bouw werd door Pieter van
Wieringe aangenomen voor  f  2549,-. Er werd een ronde stenen
grondzeiler gebouwd. Regelmatig werd er onderhoudswerk uitgevoerd, zoals
in 1884 toen de kap werd hersteld en er een roede van de
"Buikslootmolen" uit de Zouteveense  polder gestoken werd. Twee jaar
later werd de westelijke kant bepleisterd tegen vochtdoorslag. De molen
heeft tot en met 1960 uitsluitend met windkracht de polder
drooggehouden. Ten tijde van de Tweede Wereldoorlog heeft de molen ook
het water van de "Oude Lierpolder" weggemalen, omdat het dieselgemaal
geen dieselolie meer had. Eind vijftiger jaren bleek de windbemaling
niet meer te voldoen i.v.m. de opkomende tuinbouw in de polder. Toen is
er naast de molen een vijzelgemaaltje gebouwd met een 28 PK dieselmotor
van het merk "Lister" die de bemaling van de molen overnam. De molen is
vrijwel direct stilgezet, de roeden zijn toen 1, 95 m. ingekort omdat ze
niet over het dak van het gemaaltje konden. De molen raakte zwaar in
verval. In 1977 is de molen eigendom van het Hoogheemraadschap van
Delfland geworden. Begin tachtiger jaren bleek dat de
bemalingscapaciteit vergroot moest worden, wat tot gevolg had dat het
scheprad weer in bedrijf werd gesteld, aangedreven door twee
elektromotoren. Intussen voerde Delfland overleg om de molen
gerestaureerd te krijgen. Verschillende overheidsinstanties zegden
subsidies toe, zo kon in augustus 1985 de restauratie beginnen. Deze
restauratie was omvangrijk, vooral de romp vergde veel werk. Na een jaar
was het werk gereed, en kon de molen op 25 november1986 voor het eerst
weer malen. De oplevering vond plaats op 25 mei 1987, en toen werd de
molen in de weekends bemalen door een vrijwillige molenaar. Naast de
molen stond een oude molenaarswoning/stalletje, dat in de tweede helft
van april 1988 werd herbouwd als molenaarswoning. Sinds januari 1989
woont de molenaar/machinist  met zijn gezin in de woning en laat deze
molen veel malen/draaien. 
