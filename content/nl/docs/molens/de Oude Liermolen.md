---
date: 2017-04-09T10:58:08-04:00
plaats: "de Lier"
naam: "de Oude Liermolen"
title: "de Oude Liermolen"
afbeelding: "/images/bestaandemolens/de Oude Liermolen.jpg"
tags: ["molens", "de Lier"]
---

De bemaling van de Oude Lierpolder dateert van 1445, want in het oudste
keurboekje van het Hoogheemraadschap van Delfland wordt er melding
gemaakt dat er in genoemd jaar een watermolen werd gebouwd in de (Oude )
Lierpolder. Deze molen was naar alle waarschijnlijkheid een
wipwatermolen, want op de kaart van Kruikius van Delfland uit 1712 staat
een wipwatermolen getekend. Vijf jaar   later, in 1717 is deze molen
vervangen door een ronde stenen molen. Deze heeft vanaf die tijd goede
dienst gedaan, tot men in de twintiger jaren van de vorige eeuw steeds
meer naar mechanische bemaling neigde. Verschillende bedrijven dienden
offertes in voor mechanische bemaling: dit varieerde van stoomgemaal ,
centrifugaalpomp tot dieselmotor met vijzel. Ook molenmaker Dekker uit
Hazerswoude diende een offerte in om de molen te voorzien van
Dekkerwieken, kogellagers en pompen. Daar wilden de ingelanden echter
niets van weten, ondanks dat dit de goedkoopste oplossing was. Op 15
februari 1928 werd een vergadering van stemgerechtigde ingelanden
gehouden en werd met 62 stemmen voor en 55 tegen besloten om de molen te
vervangen door mechanische bemaling. Eveneens werd besloten om het
scheprad te vervangen door een vijzel. Deze moest aangedreven worden
door een Crossley dieselmotor van 35/39 p.k. De kosten van het gemaal
met inbegrip van grondwerk en molenaarswoning bedroegen f 16.000,-. Toen
 eenmaal de motor goed draaide werd na 20 mei 1929, door het bestuur,
opdracht gegeven om het wiekenkruis, staartwerk en binnenwerk te
verwijderen. De kap bleef er toen nog op staan. Omdat de molen ook
seinmolen voor de boezem was, werd er een seinmast naast gebouwd.
Tijdens de Tweede Wereldoorlog kwam men in de problemen wegens
olieschaarste. Om toch van het water af te komen heeft men in die
periode (augustus 1940- juli 1945) nogal wat kosten gemaakt. Het maken
van een waterloop naar de duikers in de Noordlierweg voor lozing in de
Groeneveldse polder, welke windbemaling bezat. De kosten hiervan
bedroegen f 1076,48. Voor het lozen van het water is aan de Groeneveldse
polder een bedrag van f 1889,36 betaald. Op 18 mei 1951 dient molenmaker
van der Loo uit Kethel (Schiedam) een offerte in voor het afslopen van
de kap plus het aanbrengen van een betonnen dak ter hoogte van de
kapzolder Voor het bedrag van f 1.560,-. Als zodanig is de romp nog
aanwezig. In 1963 bleek de vijzel aan vernieuwing toe: de Fa. Spaans uit
Hoofddorp bracht een nieuwe aan kosten f 35.000,-. Toen in de 60er en
70er jaren de glastuinbouw een grote vlucht  nam, bleek dat op den duur
het gemaal de polder niet naar behoren kon bemalen. In 1977 is het
gemaal onder beheer van het Hoogheemraadschap van Delfland gekomen. De
Crossley dieselmotor heeft dienst gedaan tot 1981, totdat het nieuwe
automatische gemaal klaar was. De motor met vijzel doet bij extreme
regenval nog wel dienst als hulpbemaling.

molendatabase: https://www.molendatabase.org/molendb.php?step=details&nummer=172